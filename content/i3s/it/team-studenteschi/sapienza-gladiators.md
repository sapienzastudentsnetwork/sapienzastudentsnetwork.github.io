# Sapienza Gladiators Racing Team

{{% hint info %}}
<i class="fa-solid fa-circle-info" style="color: #74C0FC;"></i> **Riguardo questa pagina**

Per il contenuto di questa pagina abbiamo coinvolto direttamente il team trattato, il che corrisponde, quindi, ad una loro presentazione dello stesso.
{{% /hint %}}

Nato nel 2016, [Sapienza Gladiators Racing Team](https://sapienzagladiators.it/) (SGRT) è il Team ufficiale dell'Università "La Sapienza" di Roma che compete nel Moto Student, una competizione ingegneristica internazionale che coinvolge gli atenei dei cinque continenti e che prevede la progettazione, produzione e sviluppo di un prototipo categoria PreMoto3.

Il campionato si suddivide in consegne di alcuni paper e si conclude con un evento finale sul circuito di Aragón. Alla scorsa edizione hanno preso parte 80 team provenienti da 19 paesi di tutto il mondo, suddivisi nelle categorie Petrol ed Eletric.

Nel 2018, alla prima partecipazione, SGRT ha ottenuto il premio di Best Petrol Rookie Team. Nella VII edizione SGRT si è classificato 3° nella final race, 3° nella classifica Best Moto Student Petrol distinguendosi per il miglior Management Plan.

## Organizzazione

La squadra è composta da circa 60 studenti universitari con la voglia di mettere in pratica quello che viene appreso durante gli studi per progettare e realizzare un prototipo motociclistico da competizione
unico nel suo genere.

Dato che la competizione richiede una forte organizzazione e ruota attorno a diversi argomenti, gli studenti sono divisi in 6 reparti:

### Aerodinamica

Il reparto di aerodinamica si occupa di studiare soluzioni per migliorare la stabilità e l'efficienza del veicolo, ottimizzando la velocità grazie alla minimizzazione del drag. 

### Motore

Il reparto si occupa di progettare e ottimizzare i sistemi di aspirazione e scarico, con l'obiettivo di massimizzare le prestazioni del motore nel pieno rispetto del regolamento. Ogni dettaglio è studiato con precisione per ottenere il massimo dalla potenza disponibile e garantire al prototipo un'affidabilità straordinaria in pista.

### Elettronica

Questo reparto è responsabile della progettazione e dell'integrazione di tutti i sistemi elettronici e di controllo della moto, dalle centraline al cablaggio, garantendo che ogni componente sia perfettamente sincronizzata per migliorare la guidabilità e le prestazioni del prototipo.

### Ciclistica

Il reparto si occupa di progettare e ottimizzare il telaio del prototipo, assicurandosi che sia robusto, leggero e capace di garantire una perfetta maneggevolezza e stabilità in pista. L'obiettivo è sviluppare una geometria che permetta di sfruttare al meglio le componenti per garantire prestazioni elevate e una guida precisa in ogni condizione. Ogni dettaglio viene studiato con cura, testato e affinato per raggiungere l'equilibrio ideale tra performance e sicurezza.

### Operations

Il reparto operations si occupa della gestione logistica, organizzativa e amministrativa, assicurando che ogni reparto possa lavorare in sinergia e rispettare le scadenze. Dalla ricerca degli sponsor alla gestione del budget e degli acquisti, il team operations si assicura che nulla venga lasciato al caso e che tutto funzioni come un orologio. Il loro lavoro è fondamentale per mantenere alta l'efficienza e consentire agli altri reparti di concentrarsi sull'innovazione e lo sviluppo tecnico del prototipo.

### Marketing & Design

Questo reparto è responsabile di tutta la comunicazione del team e della gestione dell'immagine per l'edizione del MotoStudent 2025. Si occupa di curare il branding, creare contenuti grafici e promuovere il progetto sui social, coinvolgendo sponsor e appassionati. Non solo estetica e comunicazione: il team lavora anche sulla parte di design del prototipo, assicurandosi che la moto non solo sia funzionale e performante, ma anche visivamente accattivante, riflettendo lo spirito di #SGRT. Ogni dettaglio, dai colori alle forme, è studiato per raccontare la nostra identità.

## Come unirti al team

L'edizione attuale del Motostudent si concluderà a ottobre 2025 sul circuito di Aragón, dove porteremo un nuovo prototipo con degli aggiornamenti importanti per quanto riguarda l'aerodinamica e l'erogazione.

Chiunque, studenti e studentesse, aziende, privati che condividono il nostro sogno e la voglia di crescere insieme possono correre al nostro fianco. L'obiettivo è di portare il Sapienza Gladiators Racing Team alla vittoria!

Apriremo il recruiting dopo la fine dell'edizione attuale, ti invitiamo a tenere d'occhio i nostri social e il [nostro sito web](https://sapienzagladiators.it) per aggiornamenti, ci vediamo in pista!
